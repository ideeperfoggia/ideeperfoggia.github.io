---
layout: post
title: Palazzo De Vita
lang: en
ref: palazzo-de-vita
permalink: /palazzi/palazzo-de-vita/
categories: [palazzi]
tags: [palazzi, foggia, centro storico]
---

Palazzo De Vita ha avuto diversi proprietari nel corso dei secoli[^1]; è appartenuto all’antica famiglia De Maio che già possedeva in città altri fabbricati, oltre che delle sepolture nella chiesa foggiana di S. Domenico, nella chiesa del Gesù a Napoli e nella chiesa di Santa Maria di Foggia (odierna cattedrale). Alcuni componenti della famiglia furono reggimentari e mastrogiurati fino al Seicento inoltrato, secolo nel quale la famiglia si estinse in città. Il palazzo passò ai Calvanese, famiglia che risulta proprietaria dell’immobile già dal 1668. Anche loro poterono vantare diversi famigliari tra i reggimentari e i mastrogiurati cittadini, ma ricordiamo soprattutto Girolamo Calvanese, canonico, autore di *Memorie per la città di Foggia* (opera manoscritta del 1720), una delle prime opere storiche scritte sulla città di Foggia. La proprietà dell’immobile passò poi al Monastero di Santa Chiara che lo vendette a Giuseppe De Vita. Tra il Settecento e l’Ottocento l’immobile passò nelle mani della famiglia Celetano, una delle più illustri famiglie cittadine dell’epoca, la cui memoria è ancora custodita da un'epigrafe posta accanto al portale.

Le origini della fabbrica risalgono al 1545; l’immobile subirà diversi rimaneggiamenti soprattutto durante il Seicento, secolo difficile per i foggiani, che subirono una devastante epidemia di peste (1659) che causò oltre mille vittime, a fronte di una popolazione di circa settemila abitanti; per il terrore del contagio i cadaveri venivano abbandonati in fosse comuni fuori dalle mura cittadine, spesso senza alcuna identificazione.

Nello stesso anno il territorio foggiano subì una terribile invasione di cavallette, che distrusse gran parte delle coltivazioni di grano e pochi anni prima, tra il 1647 e il 1648, Palazzo De Vita fu testimone della rivolta di Sabato Pastore. Questi moti foggiani, cominciati nello stesso anno dei più ben famosi moti napoletani di Masaniello, furono originati da episodi di corruzione e malaffare che coinvolgevano i governanti della città, inclusi i dirigenti della Dogana. A ciò si aggiunse un malcontento diffuso tra la popolazione, alimentato dall'aumento del prezzo del pane, dalle elevate imposte e, soprattutto, dal fatto che gran parte del grano prodotto a Foggia venisse inviato a Napoli, capitale vorace del Regno. Si verificò, nel 1647, una sollevazione di piazza che il doganiere tentò di calmare attraverso amnistie e abolizioni di tasse. Nel 1648 scoppiò un’altra violenta rivolta tra i locati della Dogana che protestavano contro i nobili produttori di cereali; in questa occasione un certo Mattitone rimase ucciso. L’episodio suscitò grande paura tra le autorità, che fuggirono, incluso il Governatore della Dogana, Simon Vaaz Conte di Mola, rifugiatosi a Manfredonia. Fu allora che il notaio Giovanni Sabato Pastore prese il controllo della Dogana, ponendosi a capo della rivolta. La cosiddetta "serenissima Repubblica di Sabato Pastore" durò circa tre mesi, prima di essere repressa dalle autorità.

Tommaso De Santis scrive in Istoria del tumulto di Napoli, opera pubblicata a Napoli nel 1770, che Palazzo De Vita (all’epoca De Maio) fu usato dagli insorti come base per organizzare un corpo di guardia contro il Reggimentario foggiano e le autorità fuoriuscite:

>Rimasta Foggia all’arbitrio de’ sollevati, cercavan costoro nuove invenzioni da portar innanzi la sollevazione dell’armi, onde sparsero voce ?che D. Francesco D’Avalos con molti Baroni del contorno fossero uniti, e risoluti d’assalir Foggia, minacciando una grandissima strage […] elessero Notar Giovan Sabato Pastore […] ed il dì terzodecimo di Gennaro, unitisi tutti alla Chiesa dell’Annunciata, stabilirono di risarcire le mura, fabbricar le porte, da una infuora, addimandata la ‘Porta grande’, formarono tre compagnie ed altrettanti corpi di guardia, uno nella detta Porta, da custodirsi da’ Forestieri e Mercanti; l’altro nella casa di Annibale di Majo, nel largo del Duomo, da’ Cittadini e Gentiluomini […] [^2].

Un disegno della città di Foggia, risalente al secolo XVI e conservato oggi nella Biblioteca Angelica di Roma, non sembra ancora mostrare il nostro Palazzo. Nella mappa, l'autore, anonimo, si preoccupa di segnalare le dimore patrizie e i luoghi di culto; nella zona in cui sorgerà il Palazzo, nel 1545, si vedono solo modeste abitazioni popolari con tetti a spina e tre edifici più rilevanti, dotati di cortile interno; tuttavia, questi non vengono in alcun modo indicati come residenze patrizie.

<figure>
    <img src="/assets/images/palazzo-de-vita/0.png"
         alt="Veduta di Foggia, secolo XVI, anonimo, carta conservata presso la Biblioteca Angelica di Roma."
         width="75%"
         height="75%">
    <figcaption>Veduta di Foggia, secolo XVI, anonimo, carta conservata presso la Biblioteca Angelica di Roma.</figcaption>
</figure>

<figure>
    <img src="/assets/images/palazzo-de-vita/1.png"
         alt="Veduta di Foggia, secolo XVI, anonimo, carta conservata presso la Biblioteca Angelica di Roma, particolare."
         width="75%"
         height="75%">
    <figcaption>Veduta di Foggia, secolo XVI, anonimo, carta conservata presso la Biblioteca Angelica di Roma, particolare.</figcaption>
</figure>

#### *Bibliografia*

C. de Leo, *Palazzi e famiglie dell’antica Foggia*, Consorzio costruttori di Foggia, 1996, Foggia;\
L. Scopece, *Storia di Foggia. Dalla preistoria all’età contemporanea*, Edizioni del Rosone, 2018, Foggia;\
G. Arbore, *Storie di palazzi, in Saluti da Foggia. Guida della città*, Provincia di Foggia. Cenacolo Culturale “Contardo Ferrini”, Foggia;\
Tommaso De Santis, Istoria* del tumulto di Napoli*, presso la stamperia di Giovanni Gravier, Napoli, 1770, p. 317, in *Raccolta di tutti i più rinomati Scrittori dell’Istoria generale del Regno di Napoli*, presso la stamperia di Giovanni Gravier, vol. VII, Napoli, 1779.

---

[^1]: Cfr. C. de Leo, *Palazzi e famiglie dell’antica Foggia*, Consorzio costruttori di Foggia, 1996, Foggia.
[^2]: Tommaso De Santis, *Istoria del tumulto di Napoli*, presso la stamperia di Giovanni Gravier, Napoli, 1770, p. 317, in *Raccolta di tutti i più rinomati Scrittori dell’Istoria generale del Regno di Napoli*, presso la stamperia di Giovanni Gravier, vol. VII, Napoli, 1779. Palazzo De Vita era, allora, la casa di Annibale De Majo.
